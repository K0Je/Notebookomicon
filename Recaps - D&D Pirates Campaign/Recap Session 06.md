---
created: 2025-05-03
geoloc: "@Zwahle"
tags:
  - games/TTRPG/dnd
title: Recap Session 06
project: Pirate Campagne
---
# Quick Recap / TLDR

# Trebors Notize
(permanent Insanity Lvl 1 wegen [[Shadow-Mourne]])
Zrugg im Silverbanshee Fort hei dr [[Korrin-Voss]] u i diskutiert, wie mr dr [[Achat-Rime]] vo [[Faceless-Haven]] wäg bringe, damit mr e Chance hei, dr [[Biryom-Hallwinter]] z besiege.
[[Biryom-Hallwinter]]s Vater, dr [[Brim-Hallwinter]], isch [[Bliss-Hallwinter]]s Unggle u isch aktuell in [[The-Rising-Sun]]. Dr [[Blighton-Hallwinter]] isch am [[Biryom-Hallwinter]] si Brüetsch u aktuell leitet är in Abwäseheit vom [[Brim-Hallwinter]] und em [[Achat-Rime]] d [[Hallwinter-Stadt]]. Dr Achat hätt eh vorgha, mitm Sklaveschiff dert häre z gah. Mir hei darum e Brief ufgsetzt, dass es Unruhe gäb ir [[Hallwinter-Stadt]] u dass dr Achat müess go luege. Dr [[Korrin-Voss]] het sech ine chline Gieu verwandlet, sech ufe Wäg gmacht u em [[Achat-Rime]] dr Brief überreicht.

I ha mi zersch no chli gsammlet, zu Bahamut bättet u när de auso ufe Wäg gmacht zum Geister-Schiff, wo mi Brüetsch u di andere ihres eigete Abentür si go sueche. Unterwägs hani dr [[Korrin-Voss]] de wider troffe. Är het mr brichtet, dass dr [[Achat-Rime]] d Nachricht ärnst gnoh het u sech entschide het, so schnäu wie möglech los z gah.
Wo mr bim Schiff ahcho si, hani zersch e Pinguin gseh u när e [[Detective-Flipper|Delfin im ne Trenchcoat]]. Dr Delfin het mi grad richtig fasziniert. Dr Korrin het gmeint, är heigi d Akta ghört u es heigi tönt, aus wär si in Schwirigkeite. I hätt zwar viu lieber wöue usefinde, was es mit däm Delfin uf sech het, bi de aber glich am Korrin nache ufs Schiff. Dert hani gseh, wie öpper grad d [[Akta-Cheshko]] het wöue ahgriife. I ha [[Shadow-Mourne]] füre ghout u afah ume Schwinge u e donnernde Schlag uf ne losglah. Mitm Schwung vor Waffe hani mi grad wider la wäg schwinge u wo dä Typ mr nache isch, het ne no chli meh Donner troffe.
När het mr plötzlech dr [[Snori-Snaggerson]] zugrüeft. Wie immer het är mi Brebor statt Trebor gnennt. Dr Snori und Näme - das het no nie guet klappt...
Dr Korrin het när dä Wikinger no söfu beleidigt, dass är erschrocke drvogsecklet isch, auso hetr nomau e Schlag vo mire neue Waffe abbecho. Dises Mau hani aber plötzlech gspürt, wie e Bitz vo däm Typ zu mir gfloge isch u mr Stärchi gäh het. Dr Korrin isch chli erstuunt gsi, dass i sone gwautigi Waffe umeschwinge u het sech ab mire Moral gfragt - usgrächnet dr Korrin. Guet, zuegäbenermasse wär mi Moralkompass normalerwiis chli gräder usgrichtet aus am Korrin sine. U die Waffe entspricht vo ihrne Fähigkeite här scho nid ganz mim Wäse. Wobi, mitm ne Titu wie "Butcher of the Innocent" isch mi Charakter vilech glich chli fragwürdiger, aus i mr das bishär ihgstande hätt...
Mi Brüetsch het de si Wäg o zu üs gfunde mit üs afah kämpfe. Zersch het är am ne Zombie näb mir eis bätzt u när i. I ha o vo däm Zombie es Seelefragmänt ufgsoge u bi uf Distanz gange. När isch dr Wikinger-Dude wider zu mir cho u het mr mit Blitz u Donner grad zimli Schade gmacht...
Dr Alzun het sech de ufne gstürzt u ne packt. I ha [[Shadow-Mourne]] uf ihn la abedonnere u bi wider uf Distanz. Us irgendem ne Grund het mr dr Alzun drbi aber i Schwanz bisse. Het o rächt weh tah...
När het dr Alzun plötzlech ahgfange, aui vom Schiff z schüpfe - aso ämu dr Korrin u mi... När hetr gmeint, mir hätte dr Wikinger nid söue ahgriife. Dr Korrin het när gfragt wiso. Dr Wikinger het gmeint, si Name sig [[Marco-Rosmarus]]. Da ischs mr klar worde: Das muess dr Sohn vom [[Bill-Rosmarus]] si!
I ha ne gfragt, ob das so sig. Är het aber gmeint, är heigi si Vater nie kenneglehrt. Är het aber vom legendäre Walrus scho ghört.
Är sigi vom [[Güpfi]] us gjagt worde vo Zombies vom [[Kel'thuzad]] verfougt u gjagt worde u sigi eifach chli wahnsinnig worde. Är heigi när üs ahgriffe, wüu mir i sine Ouge die Untote zruggghout heige - aso i bi ja da nid drbi gsi. Aber tatsächlech hei ja mi Brüetsch u di andere dr Fluech vo dene Untote ufghobe u se wider lebändig gmacht. Nachdäm mr das klärt hei, het üs dr Iron Tusk informiert, dass dr Kel'thuzad e Fluech übers Land gleit heig. U dr Wäg zum Kel'thuzad ufs Güpfi ufe sigi dür ewigs Iis gschützt. Es brüchi starchi Iis- oder Füürmagie, zum das Iis z besitige. Wahrschinlech het auso dr Kel'thuzad Ragnarök ihgleitet... Wahrschinlech chöi mr mitm Forge Fire z ewige Iis schmäuze u när dür z Besiege vom Kel'thuzad Ragnarök verhindere.

Mir hei üs aus nächsts ufe Wäg zum Turm gmacht, ir Hoffnig dert meh Items für z Forge Fire z becho.
Bevor mr üs ufe Wäg gmacht hei, het dr [[Lyca]] chli meh vo sich verzeut. Är sigi bi de Orphans drfür zueständig, neui Mitglider z finde.
Uf eire vo de Missione zum Ahüüre vo neue Mitglieder isch är am ne Typ mit bluetige Dreadlocks entdeckt. Är isch gfange gsi u dr Lyca het ne wöue befreie. Dr Dreadlock-Typ het aber när sini Crew ahgriffe u fasch aui tötet. Dr Lyca hetr am Läbe glah u ne zum ne Werwouf gmacht. Är löngi immer öpper la überläbe u verwandlet ne, damit dä när d Legände vom Alpha cha verbreite. Dr Lyca het sech när nüm chönne kontrolliere u eigehändig dr Räst vo sire Crew abegmetzlet.
I hane du gfragt, ob är mit sim Name nid eh prädestiniert drfür gsi sig, zum ne Werwouf z wärde. Das hetr nid so lustig gfunde...

Mir si de bim Turm ahcho u vor ere haub ihgstürzte Brügg gstande. Dr Turm isch vom ne iisige Näbu umgäh gsi. Chli gfürchig...
Vom Turm här hani es Gränne vore wibleche Stimm ghört. Dr Alzun het d Brügg beträte u dr Korrin isch hingernache. Chum bini uf d Brügg trätte, hani es bechlemmends Gfüuh gspürt. Dr Korrin hets beschribe, aus würdisch bim Schiisse beobachtet wärde. E Zetttu isch ume Turm umegschwirrt u mir hei aui zäme probiert se z fah. Mir heis tatsächlech o gschafft. Dr Alzun hets aber nid chönne läse. Zum Glück het d Akta das aber chönne entziffere: "Ich folge dem Ruf dorthin, wo Locthwain weinte."
Uf der Tür i Turm ine hets ir gliche Sprach e Inschrift gha: "Wer den Namen des Turms flüstert und ehrlich ein eigenes Bedauern eingesteht, wird eingelassen."
Dr Korrin het dr Alzun drzue überredet, d Tür ufzbräche.
I ha probiert, dr Inschrift uf dere Tür fouge z leiste u bi zur Tür. I ha gseit, dass i s beduure, dass i mängisch dr Zug zur dunkle Site gspüre u dass i sogar scho unschuldigi Lüt umbracht heig. Uf guet Glück hani grate, dass dr Turm [[Tower-of-Remorse]] heissi. D Tür isch ämu tatsächlech ufgange.
Mir si aui i Turm ine hei immer no die geisterhafti Aura gspürt u e Stimm ghört gränne. Dr Korrin het e Stimm ghört rede, wo gseit het: "Blib bi mir. Du bisch nid schuldig - oder doch?"
Immer wenn mr öppis gseit hei, hei Stimme im Ruum wie es Echo aues widerhout.
Ufem ne Stueu im Egge isch Züg druf gläge und e Umhang isch drüber ghanget. D Akta het ne ufgläse u gseh, dass dä magisch muess si. Si het ne sech umgworfe.
Im Ruum hets usserdäm e Tür und e Spiegu gha. D Akta het sech im Spiegu grad betrachtet. När hets grad im Ruum ghallet: "Oh, i gseh mau geil us." U churz später: "Ghört me i däm Ruum immer was me dänkt?" Dr Alzun het drbi e fragende Blick gha. Het är äch das grad dänkt?
Mir hei aui nach und nach i Spiegu gluegt u jede het sich säuber i sore Rüstig gseh - aber nur jewils sich säuber.
Dr Korrin het dr Spiegu ahtippt u dä isch grad zerbroche. D Akta het es Schärbi ufgläse, aber sech drbi gschnitte.
Plötzlech ichs mr chaut dr Rügge dürabgloffe. I däm Turm ischs richtig chaut gsi (temp Freezing Lvl 2, zäme mit Insanity -3 uf D20).
Dr Korrin het d Tür im Ruum ufgmacht u e Bibliothek offebart. I ha ne uf d Site gschobe u bi schnuerstracks dri. E Frouestimm het gseit: "Wenn du d Chrone nid wosch, de gang mit mir, lah aues hiinter dir." E Männerstimm het gantwortet: "U wes üs fougt, was mache mr denn, we dr Schatte scho hie isch?" Denn het d Frou wider gseit: "De blibe i, bis är wiicht".
D Frou wider: "I liebe di, aber i cha di nid rette, wenn du mi usschliessisch." U dr Ma: "I wott di nur schütze." Aber d Frou het gmeint: "Du schützisch mi nid, du schliessisch mi im Schnee ih."

Uf Notizzettle isch gstande: "Kel'thuzad spricht nid in Wort, sondern är singt ir Chäuti, nur e Seele in Flamme cha ihn bräche."

M "I tröime vom ne Thron us Iis, immer wider." F "Denn wach uf, Arthas, bevor de druf sitzisch." M "Was, wenn i scho längst druf sitze?"
F "I ha e Stimm im Wind ghört, dr Arthas. Är bittet um Vergäbig."
Mir hei drus gschlosse, dass d Männerstimm em [[Arthas-Menethil]] muess ghöre. Mir hei vermuetet, dass i däm Fau d Frouestimm dr [[Jaina-Proudmoore]] muess ghöre.

Dr Alzun het zwöi Spell-Scrolls und e andere Zedu gfunde. Ufem Zedu isch gstande:
Trände der Erinnerung + Tropfen von Arthas Blut + Echo seines Gelübdes = Schlüssel zur Lösung

Mir isch es Buech vor d Füess gheit, wo drin isch gstande: "Du weisch, was du tue muesch."
Es zwöits u es dritts Buech si mr vor d Füess gheit. I aune isch z gliche gstande. I ha ke Ahnig gha, was es drmit uf sech gha het. Was muess i mache? Immer meh Büecher si vor mi häre gheit. WTF?! (+1 temp Insanity Lvl, Total 4). I bi wie glähmt da gstande u ha dr Zug vor dunkle Site gspürt, woni vorem Turm erwähnt gha ha. I mim Chopf hani d Wort i de Büecher mit Tiamats Stimm gläse...
Dr Alzun het mi de packt u i nächst Ruum zoge, bevor üs aui die Büecherfluet für mi ertränkt hätt.

Im nächste Ruum hei mr Flashbacks becho u es het sech fasch wie e Szene vor üsne Ouge abgspiut. Mir hei d Jaina u dr Arthas gseh. Dr Arthas het dr Jaina gstande, dass ne dr Wahnsinn am Ihnäh isch. D Jaina het probiert, ne z beruhige.
Im ne nächste Flashback isch dr Arthas mitm [[Uther-Lightbringer]] im Thronsaal gstande. Dr Thron sigi us Chnoche. Dr Arthas gspüri, dass är am Vouk müess diene - oder isch es nid anders ume? Z Vouk muess ihm diene! Dr Uther isch verzwiiflet. Das isch nid das, was är am Arthas bibracht het. Är merkt, wie dr Arthas, wo är wie si eiget Sohn gseht, sech em Wahnsinn häregit.
Es witer Flasback zeigt dr Arthas mitm [[Killian]]. Dr Killian merkt langsam, dass e Bestie im Arthas härewachst. Dr Arthas gsteit sech ih, dass sit em Bsuech vom [[Biryom-Hallwinter]] öppis anders isch.
Im nächste Flashback gseht me dr Arthas jage. E wiisse Hirsch erschint vor ihm. Är schiesst mitm Boge uf ihn u wo är überem gfauene Hirsch steit, gseht är z Gsicht vom Killian ufem Hirsch.
Denn gseht me dr Shelly am ne verstoubte Klavier, är würkt verlore. D Jaina bsuecht ne. Si beschribt, wie die Situation mitm Arthas u si zuenähmend Wahnsinn schwirig isch u ihre d Energie roubt. Ihri Flamme isch usgange. Dr Shelly stimmt ihre zue. Ou sini Flamme vor Lideschaft für d Künst isch erlosche. D Jaina schiint glich no Hoffnig z ha, öppis chönne z rette. Bim Shelly schiint die Hoffnig komplett verlore z ha.
När gseht me wider dr Arthas, wo e Türe öffnet, wos so gar nid im Schloss git. Är öffnet se u gseht sis Chinderzimmer mit au sine Spiusache und ere Puppe vor Jaina. Är gseht sis jüngere Ich dert spile. Dr Bueb luegt zu ihm ufe u fragt: "Wiso hesch mi allei glah?" Us sine Ouge kullere schwarzi Träne, wo zu Iiskristalle verhärte.
D Szene wächslet zum Shelly, wo im Festsaal uf dr Bühni steit. Dr Saal isch läär u dr Shelly singt es melancholischs Lied, dass sis Härz wie dä Saal isch. Einst gfüut mit Lache u Liebi. Mittlerwile aber nur no mit Stoub bedeckt.
Aus nächsts gseht me dr Arthas, wo träneüberströmt uf d Jaina zuetorklet. "I cha das aues wider guet mache, i chas rückgängig mache." D Jaina isch entüüscht. "Wie hesch du das chönne zuelah. Wie hesch du di vom ne vermeintlech bessere Chönig la beihflusse." Dr Arthas het ihri Hand wöue näh, aber si isch zu Iis worde u zerfaue. D Jaina wirft ihm vor, dass ärs nie so wiit hätt dörfe la cho. Dr Arthas laht si Wahnsinn la fürecho u seit, dass das Vouk vilech e Chönig brucht, wo nid träumt, nid schlaft.
Denn gseht me dr Uther, wo zum Grab vom [[Terenas-Menethil]] redt. Är isch verzwiiflet drüber, dass är dr Arthas a Wahnsinn verlore het. Är het d Hoffnig verlore u dänkt nid, dass är ne no cha rette.
Ir nächste Szene singt e no nid hoffnigslose Shelly Chinderlieder u ergözt sech ar jugendleche Fröid vom Killian, wo mit sim Boge trainiert. Dr Killian isch truurig, dass är nüm so viu mitm Arthas cha spile, wüu dr Arthas muess lehre, Chönig z wärde. Dr Shelly ermuetigt ne, dass dr Arthas ihn immer wird bruche u är ihn sött unterstütze.
Denn isch wider dr Arthas da, wo dür ne Gang mit Statue louft. D Statue hei Gsichter, wo ihm nacheluege. E Stimm seit em Arthas: "Bisch bereit, aues z opfere. I cha dir unändlech Macht gäh." Im Hintergrund ghört me es gflüsterets "Kel'thuzad".
Aus nächsts sinniert d Jaina über d Flüchtigkeit vor Schönheit u schöne Momänte. Wie dr Uther wett si em Arthas häufe, aber weiss langsam nüm wie. Wo si i Spiegu i ihrem Zimmer luegt, wirft ihre e grinsendi Schattegstaut Mitschuld a Arthas' Wahnsinn vor.
Wider gseht me dr Arthas und dr Uther. Aber dr Arthas isch no es Chind. Si trainiere mit Houzschwärter u dr Arthas freut sech druf, Chönig zwärde. Dr Uther pflichtet ihm bi u wott ihm glich e chlini Lektion erteile. Är gitm e liechte Hieb, wo dr Arthas nid cha blocke. Dä faht afah gränne. Dr Uther seit, dass me mängisch Schmärz muess chönne erlide u starch si.
D Jaina u dr Killian stöh binang. Si wüsse, dass si dr Arthas verlore hei. D Jaina packt am Killian si Dolch u schnidet sech d Haar uf Schulterlängi u laht die abgschnittene Haar im Wind lah verwäihe. Dr Killian hout wortlos d Rösser im Hintergrund u ritet mit dr Jaina drvo. D Jaina murmlet für sich säuber, dass si zwar nid weiss, wo si Mitschuld a Arthas' Wahnsinn treit, aber dass es itz Zit sig für ne Neuahfang.
Denn gseht me dr Uther, wo vorem Thron steit u d Chrone gseht. Woner d Chrone uflist, ghört är e Stimm, wo ihm seit, är söu d Chrone ufsetze u d Macht a sich riisse. Är söui dr letscht Chönig wärde. Dr Uther merkt, dass d Chrone wahrschinlech verfluecht isch u das zu Arthas' Wahnsinn muess gfüert ha. Är fragt sech, ob me dä Fluech irgendwie chönnt bräche.
Denn gseht me d Jaina, dr Shelly, dr Killian, dr Uther und dr Arthas im Thronruum. D Jaina het ihm grad gseit, dass sie ihn wott verlah. Die andere wei aber nid, dass sie geit, wüu dass z Chartehuus zum Ihsturz würd bringe. Dr Arthas beleidigt se u seit, dass si doch söu verschwinde. Denn probiere aui, dr Arthas drvo z überzüge d Chrone abzlege. Aber är gseht das aus Verrat, aus Ahgriff uf sini Roue aus Chönig.
D Jaina u dr Shelly si wider allei im Gspräch. D Jaina seit wider, dass si d Hoffnig verlore het u nid dänkt, dass me dr Arthas no cha rette. Sie muess ihn verlah, damit sie säuber nid dran zerbricht. Obwohl dr Shelly scho längst d Hoffnig verlore z ha schiint, seit är glich, dass är nid verstöng, wieso si wott gah. Dr Shelly gsteit sech aber o ih, dass sech aui veränderet hei mit Arhtas' zuenähmendem Wahnsinn.
Dr Killian u dr Uther streife düre verschneit Waud. Dr Killian het dr Entschluss gfasst, z gah. Dr Uther dänkt nid, dass ärs über sich bringt, sis Läbe hie zruggzlah. Är gloubt zwar säuber nüm dra, dass dr Arthas z rette isch, aber zmingst [[Castle-Locthwain]] het no e Chance.
Denn gseht me dr Arthas, wo d Jaina gaslightet, dass es doch no gar nid so schlimm um ihn stöngi, dass si doch söu blibe. Aber si het ihre Entschluss gfasst. Obwohl är im Momänt d Chrone nid anhet u tatsächlech sanfter isch, zwiiflet si dran, dass är no dr Glich isch wie vorhär. Är seit zwar, är brüchi d Chrone gar nid, aber si gloubts nid. Me gseht, wie är ihre im ne klare Momänt d Hand küsst u seit: "Du wirsch immer mini wahri Chönigin si."
Die nächsti Szene zeigt dr Arthas und dr Uther. Sie si ire düstere Chammere u stöh sech gägenüber. Killian und Jaina hei z Schloss verlah. Em Arthas isch dr Wahnsinn buechstäblech ahzgseh. Är wett am Uther e schwäre Schlüssu überreiche. Dr Schlüssu gseht us wie dä, wo dr Uther em Alzun übergäh het. Dä Schlüssu, wo dr Tresor göffnet het. Dr Arthas seit, dass dä Schlüssu es Relikt schützt, wo ihn cha stoppe. Das muess [[Shadow-Mourne]] si!
Es witers Mau gseht me dr Killian im Waud. Är het e Brief i de Händ, wo är verfasst het.
>"Bruder.
>
>Ich schreibe dir diese Worte in der Hoffnung, dass der Mann, den ich kannte, noch irgendwo in dir lebt.
>
>Ich weiss nicht mehr, wie ich dich ansehen soll. Du hast dich verändert. Nicht nur deine Worte – dein Blick, dein Herz. Du bist nicht mehr der Junge, der mir die Hand reichte, als ich im Moor versank. Nicht mehr der Prinz, der sich über meine Pfeile lustig machte, weil sie immer ins Ziel trafen.
>
>Ich habe lange geglaubt, es sei nur die Last des Thrones. Doch nun sehe ich, dass da etwas Dunkleres an dir zehrt. Etwas, das dich in Stücke reisst – und ich fürchte, du bemerkst es nicht einmal.
>
>Ich kann nicht bleiben und zusehen, wie du dich selbst verbrennst. Ich bin ein Jäger, Arthas – ich erkenne, wenn eine Bestie in einem Menschen wohnt. Und ich weiss, dass ich sie nicht jagen kann, ohne dich zu töten.
>
>Ich gehe.Nicht aus Feigheit. Nicht aus Verrat.Sondern aus der Hoffnung, dass du mich eines Tages suchst – nicht, um mich zu richten, sondern um mich zu bitten, dich zu erinnern.Und wenn dieser Tag kommt, werde ich dir sagen, wie du einmal warst.
>
>Dein Freund. Dein Bruder. Killian."

Ire letschte Szene gseht me dr Arthas mitm ne Helm gformt us sire Chrone ir Hand. Dr Fluech vom Lich-King Kel'thuzad het ne volländs ihgnoh. Är geit i Stall zu sim Ross Invincible. Beidi gseh si tot u glichzitig lebändig us. Dr Arthas leit dr Helm ah und Riif und Frost breitet sech über sire Rüstig us. Är bestigt d Invincible u ritet vom Schloss wäg. Niemer isch meh da um ihn z verabschide, um ihn ufzhaute. Är isch dr Sträuner.

Nach däm die Visione ufghört hei, hei mr üs besproche, ob äch die Axt, wo i becho ha, das Relikt isch, zum dr Arthas z stoppe. Dr Korrin het unter "stoppe" töte verstande. Dr Alzun u i hei aber eher z Gfüu gha, dass me ne vilech gar nid müesst töte, sondern chönnt heile. Während em Gspräch het dr Alzun plötzlech wiissi Ouge becho u isch wie erstarrt. WTF? Woner wider erwacht isch, hei dr Korrin u i gfragt, wass es da drmit uf sich het. Dr Alzun het gmeint, dass är Visione heig vom u mitm [[Lee-Oswald]] sit är sini Rüstig an het. Die macht ne usserdäm super smart u gschickt. Passend für ne Meisterdieb.
Plötzlech isch mr e witere Chäuteschuur übere Rügge (+1 Freezing Lvl, Total 5). Woni mi umdräiht ha, isch o klar worde, wiso dass es so chaut worde isch. Hinter üs isch d Jaina erschine und um si ume e Aura vo Chäuti. Dr Alzun u i hei üs verbeugt.
D Jaina het gseit, mir müesse üs nid vor ihre verbeuge. Sie sig ke Chönigin meh u mir sige schliesslech di Würdige. Dr Alzun, wo vom Uther dr Schlüssu becho het und i, wo [[Shadow-Mourne]] trage.
Mir si mit ihre i z Gspräch cho u hei usegfunde, dass die Notiz mit dr Glichig vo ihre isch. Si het üs ghoufe, se z löse. Si het mi gfragt, obi e Erinnerig heig, wo mi zu Träne brächt. I ha a dä Momänt zruggdänkt, wo mi mi Vater nach Jahre furt vo mire Familie zäme mitm Alzun grettet het u nur Stunde später hani si Todesschrei ghört. Die Erinnerig het mi tatsächlech zu Träne bracht. Dr Alzun het e ganzi Wasserhut und e Fläsche mit mine Träne vor Erinnerig chönne füue.
Aus nächsts hei mr festgsteut, dass dr Alzun mit L.O.s Rüstig Disguise Self cha caste. Das hei mr usgnützt, um es Echo oder zwöi vo Arthas' Gelübde z becho. Mir hei sis Gelübde vor Chrönig nachegspiut u zur Sicherheit no es zwöits Echo vo sim Ahtrag a d Jaina ufgnoh. Jedes Echo isch in Form vore Schuppe zu üs cho.
Dr Alzun het sech, no aus Arthas disguised, i d Hand gschnitte u so e Tropfe vo sim Bluet becho - aso hoffentlech zeut das...
Dr Korrin het d Jaina gfragt, ob si öppis gäg d Chäuti chöni mache. Si het tatsächlech d Chäuti ufgsoge, aber irgendwie hets bi mir nid so e grosse Effekt gha (-1 Freezing Lvl, Total 4).
Si het üs de no gseit, dass mr ihn mit au dene Zuetate ir Hand müesse berüere, zum dr Fluech bräche. När hei mr dr Turm verlah.

Usem Turm usse hei mr es Ross ghört galoppiere. Mir hei gseh, wie dr Sträuner, dr Arthas, mit zogenem Schwärt uf üs zuegsecklet isch.
I ha aus erschts mau e Salve Magic Missiles uf ne losgschickt. Dr Alzun het ne ahgumpet, wonr a ihm verbigritte isch u isch so mit ihm gritte, diräkt zu mir. Är het mr när vou eis mit sim Schwärt ufe Latz ghoue, was zimli weh tah het. D Wunde woni becho ha, isch grad zuegfrohre. Die Wunde cha auso nid heile, so lang si gfrohre isch (permanent -1 Max HP)...
Dr Alzun het dr Arthas vo sim Rössli gmüpft u isch grad nomau uf ne gumpet, zum ne wider z grapple. I ha när probiert, mit üsne Materialie ihn z berüere, zum dr Fluech bräche, aber irgendwie hets nid klappt. U dür sini chauti Hut hani säuber grad nomau meh chaut becho (+1 Freezing, Total 5). Immerhin si aber o d Materialie erhaute blibe. I hanem auso no hurti e donnernde Schlag mit dr Axt gäh, es Soul Fragmänt vonem gsammlet u när bini abzoge.
Plötzlech isch Invincible uf mi zuezseckle cho u het mi sini Huuf la gspüre. Das het mi zimli lädiert. I ha grad mau no 10% vo mire Energie gha...
Uf z mau isch när dr Alzun uf mi zuezseckle cho u het mr no dr Räscht gäh. I bi grad ohnmächtig worde. Churz druf abe bini wider ufgwacht, ha mi aber weniger fit gfüut (permanent -2 Max HP, Total -3). I ha hurti d Fischsuppe abegschlunge, woni vom [[Snori-Snaggerson]] becho ha, zum mi no chli meh heile u ha när us Rache em Ross eis ghoue. Das het mr es witers Soul Fragmänt gäh. När bini usem Wäg. Dr Arthas het sech uf sis Rössli gschwunge u wüu si sech beidi bewegt hei, hei si z Nachdonnere vo mine donnernde Ahgriffe no z gspüre becho. Dr Arthas het probiert, mi für sini Dienste z rekrutiere, aber mit mim Shield u mit chli Unterstützig vor [[Jaina-Proudmoore]] hani chönne widerstah. Mit sim vierte Versuech hets de aber ändlech klappt u i ha no meh Energie verlore (-1 Max HP, Total -4).
I hanem mit dr Axt nomau eis ghoue u es witers Soul Fragmänt abgsoge. När hani dr obligatorisch Schritt zrugg gmacht, ir Hoffnig, dass dr Arthas sech zu mir würd bewege u no meh Donnerschade würd näh. Das hetr de o gmacht u nomau chli öppis abbecho. Uf z mau het mi e Schwetti Süüri vo hinde troffe. Dr Korrin het mi im Dienst vom Arthas ahgriffe u mi grad usgnockt...
Mit Härdöpfugschmack im Mu bini im Arm vo mim Brüetsch wider ufgwacht. Är isch mittlerwile nüm e Werwouf gsi. I ha dr Arthas vor üs gseh u ne wider mit dr Axt ahgriffe. So hani no z letschte Soul Fragmänt ufgsugt, wo d Waffe füre Chaosbane-Ahgriff brucht het. Es het dr Arthas grad ufe Bode ghoue mit ere klaffende Wunde im ne Loch i sire Rüstig guet sichtbar. I ha nomau e Versuech mit üsne Materialie gsammlet u s tatsächlech gschafft, dr Fluech zbräche. Dr Arthas isch ufgwacht u het sech dr Helm vom Chopf grisse. Är het sech langsam wider zu sire früechere Gstaut zruggverwandlet, aber sini Ouge hei immer no glüchtet. Är isch no nid ganz vo sim Wahnsinn befreit gsi. Offebar het o sis Schwärt, [[Frost-Mourne]] no e gwüssi Macht uf ihn usgüebt.
Är het üs instruiert, dass mir dr Lich King [[Kel'thuzad]] müesse besiege u Ragnarök verhindere. Mit [[Frost-Mourne]] chönnte mr hie eventuell öppis ahrichte. Dr Alzun het sech z Schwärt gschnappet u drmit dr Helm ufgläse. Mir hei üs gmeinsam entschide, Helm u Schwärt zum Forge Fire z bringe, ohni se z zerstöre. Mir hei aber o gwüsst, dass das nid es ungfährlechs Verfange isch, da sowohl dr Heum aus o z Schwärt düre Kel'thuzad wärde versueche üs z verfüere. Dr Arthas isch währenddesse vore Iisschicht überzoge worde. Weder d Jaina no mir hei irgendöppis drgäge chönne mache.
Dr Alzun het när wider e Vision becho u isch drnah gschider gsi. Är isch när chli empfänglecher gsi für d Idee, em Korrin z Schwärt abgäh. Mir si schliesslech aui besorgt gsi, dass süsch dr Alzun sech hätt la korrumpiere. Mir hei jewils abwächselnd die beide Items wöue trage, damit nie öpper ganz korrumpiert wird.
I ha aus ersts dr Heum gnoh u dr Korrin z Schwärt. Der Heum het probiert, mi z überzüge, [[Shadow-Mourne]] wägzschiesse u mr [[Frost-Mourne]] z schnappe, aber i ha mi drgäge chönne wehre.
Chli später hani mr am felsige Wäg es paar Schnitte zuezoge. Dr Heum het wider probiert, mi z überzüge, ne ufzsetze. Dismau isches bedütend schwiriger gsi, z widerstah. Aber i has säuber gmerkt u dr Heum dr Akta abgäh. O dr Korrin het gmerkt, dass z Schwärt bi ihm langsam Überhand nimmt u het z Schwärt mir zuegworfe. I ha z Schwärt aber nid wöue u s eifach la gheie. Wüu i s aber nid gschickt ha chönne entgäge näh, hets mr Schade gmacht (permanent -2 Max HP, Total -6). I ha de ämu schlussändlech beidi Items chönne abgäh u mi wider chli chönne sammle.
Nach es paar Stund, wo dr Alzun z Schwärt treit het, hetr sehr Müeh gha, d Waffe abzgäh. Zum Glück het dr Korrin ne aber doch de no chönne überzüge und i ha [[Frost-Mourne]] zu mir gnoh u dr Korrin het dr Heum zu sich gnoh.
Langsam isch d Nacht ihbroche. Mir hei üs entschide, dürezloufe, damit mr nid im Schlaf vo de Items korrumpiert worde wäre. Am Morge si mr de rächt verfrore u übermüedet gsi (insgesamt -3 Insanity, -6 Freezing und 1 Exhaustion). Mir hei übermüedet d Akta e Zombie la beschwöre, si aber glich no gnue bi Sinne gsi, ne z verstümmele, bevor mr ihm dr Heum gäh hei. Dr Zombie het aber glich geng meh probiert, dr Heum ufzsetze. Dr Alzun het ne churzerhand köpft, was das Problem behobe het.
Ir letschte Stund het dr Alzun nomau z Schwärt becho und het scho fasch dr Heum o wöue ufläse. I ha aber dr Heum vorhär gschnappt. Dr Alzun het mi scho grad wöue abschlachte, aber dr Korrin het Suggestion uf ihn castet und ne drvo abghaute. Churz drufabe hetr Calm Emotions uf mi müesse caste, zum mi drvo abzhaute, dr Heum ufzsetze. Schlussändlech hei mrs de glich no nach [[Lupine-Flower-Village]] zum Forge Fire gschafft. Dert hei mr d Items dri gschosse u zersch mau e gueti Rundi Schlaf nacheghout.
(permanent Insanity Lvl 4 wegen [[Shadow-Mourne]])