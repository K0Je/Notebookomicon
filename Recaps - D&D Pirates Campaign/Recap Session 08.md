---
created: 2025-06-28
geoloc: "@Zwahle"
tags:
  - dnd-pirate-campaign
title: Recap Session 08
project: Pirate Campagne
---
# Session-2025-06-28
## Quick Recap / TLDR

Mir hei die verblibende drü Arme in Kel'thuzads Lair in Ahgriff gnoh. I eim vo de Arme hei mr dr Grumpy troffe, eine vo Schneeflittchens Zwärge. Är isch vo Kel'thuzads Fluech besässe gsi, het aber no gnue lang drgäge chönne kämpfe, um üs z säge, dass mir guet ufs Schneeflittchen söue ufpasse - oops. Mir hei ne ämu chönne besiege u dr Kristall i sire Brust zerstöre, was üs e witeri Vision vom Meitschi mitm iisige Blick beschert het.
Im ne Ruum mit Spiegle hei mr interessanti Visione gseh. Mi Brüetsch het z erst Mau gmerkt, dass mi Gloube a Bahamut chli i z Wanke cho isch und das het grad chli e Keil zwüsche üs tribe.
Im letschte Ruum vom Lair si mr uf Kel'thuzad säuber gstosse. Ir Mitti vom Ruum isch e letste grosse Kristall gsi. Dr Alzun, dr Kaelan und i hei die grössti Müeh gha, Kel'thuzad und dr Kristall z besitige. I bi sogar drufgange! Zum Glück het mi aber mis Grosi sehr gärn und i ha no e zwöiti Chance becho. Mit dr Unterstützig vo euch andere Orphans hei mrs de schlussändlech gschafft, Kel'thuzad z bodige.
Dr Alzun u i hei trotz üsem Zwist d Schatzchammere vom Kel'thuzad in Zämearbeit plünderet.

## Trebors Notize

(permanent Insanity Lvl 4 wegen Shadow Mourne)
Bim Forge Fire isch dr Kaelan o wider zu üs gstosse.
Mir hei auso das Forge Fire entfacht und d Magic Items und es paar Zwärge gopferet. Währenddesse het dr Biryom üs natürlech z Läbe schwär gmacht, aber däm sini Scherge hei mr erfougrich chönne bekämpfe. Mini Axt het mi drbi guet unterstützt, aber glichwou beängstigt mi ihri Macht e chli. Bim Fest hani probiert, die Sorge im Alkohol z ertränke.

Dr Kaelan u i hei üs am nächste Morge troffe. Üsi Kollege si offebar scho los richtig Lair vom Kel'thuzad. Mir hei d Ruine vo Lupine Flower Village wahrgnoh u d Jaina am Rand gseh. Ihre ischs nid prächtig gange. Si het üs en Art Frostschutztränk gäh, wo üs im Kampf gäge Kel'thuzad chönnte häufe. Dr Kaelan u i hei üs de o ufe Wäg zum Kel'thuzad gmacht u si ine Art stärnförmige Rum cho mit 5 Gäng. Dert hei mr d Akta, d Bliss, dr Hori, dr Korrin und dr Alzun troffe.
Die andere hei üs informiert, dass d Gäng Näme hei: Hoffnig, Wind, Stille, Zorn und Tod.

Aus nächsts hei mr i Zorn wöue.
Dert isch wie e Garte us Iis gsi. Es het ou gfroreni Persone gha, wo usgseh hei, aus hätte si wöue flüchte. Ir Mitti hets e Bannkreis im ne Pentagram gha mit ere gfrorene Person ir Mitti - e riesige Zwärg. Dr Alzun isch eini vo de Figure mau go ahtöpperle u när grad zrugggschreckt. Die Figur heig ne erschrocke ahgluegt.
Dr Kaelan het när es Füürli ufbeschwore, zum die veriiste Gstaute ufztoue. Obwohl är z Füür nur bi eire vo vier flüchtende Iisfigure häreghäbt het, hei o die andere afah schmeuze. Wo z Iis langsam gschmouze isch, isch Bluet fürecho. Irgendwie het mi das richtig erschrocke und i ha nur no usem Ruum usewöue. I bi ufe Usgang zuegsecklet. Aber bevor i dä erreicht ha, isch e Iiswand erschine und i ha nüm rächtzitig chönne brämse u bi vou chopfsvorah drigrasslet. Ouch...
Kaelan und Alzun hei de när mau dr gross Zwärg ir Mitti vo däm runde Ruum inspiziert. I bi immer no ängstlech und mittlerwile o mit sturmem Chopf eifach am Bode blibe lige, möglechst wit wäg vo dene gfürchige Figure. Dr Alzun, dä Spinner, het när chli vom Bluet gläckt und usegfunde, dass es mönschlechs, äuters Bluet isch.
I ha de mau mini Ouge zuegmacht, chli düregschnufet u probiert, mi z sammle. När hani mi Entschluss gfasst, mini Axt füregnoh u bi ufe ihgfrornig Zwärg zuegstürmt. I hanem e rächte Batz gäh, aber nur si Iismantu zertrümmeret.
Är isch när ufgwacht u het üs gfragt wär mir sige. Är heigi probiert, dr Kel'thuzad z besiege, aber dä het ne verfluecht. Är het nachem Jahr gfragt gha, 998 n.V.T.
Nachdäm är sech üs aus Grumpy vorgsteut het, hetr nachem Schneeflittchen, sire grosse Liebi, gfragt u was mit ihre passiert sig. Är sigi drbi gsi, wo Kel'thuzad entstande isch. Das sigi gsi, wo z Meitschi mitm iisige Blick gstorbe sig.
Langsam het dr Fluech vom Kel'thuzad offebar wider Überhand gnoh und dr Grumpy het gseit, mir söue fliehe. Na toll, chöi mr ja nid... I ha nomau mit dr Axt usghout, aber vou drnäbe ghoue, när bini ämu wider zrugggwiche...
Dr Kaelan het stattdesse probiert, no mitm Grumpy z verhandle, dass är ja eigch dr Kel'thuzad ou wett besiege u gar nid mit üs müessi kämpfe. Är isch äuä nid ganz düredrunge. Dr Alzun het ne ämu de o ahgriffe, nachdäm är sich ine Werwouf verwandlet het.
Während em Kampf isch dr Alzun vo Kaelans Moon Beam troffe worde u zrugg i sini Dragonborn-Form verwandlet worde. Är het em Grumpy ufe Kristall i sire Brust ghoue u när hei mr aui e Vision gha, wo dr Grumpy mitm Meitschi mitm iisige Blick gredt het. Es sigi am erfrüre u är het probiert, se drvo z rette. Aber z Meitschi het ihm nid trout u het wöue fliehe.
Wider im Kampf, bini plötzlech umgnietet worde. När hani e Vision gha, wieni d Symera z erste Mau troffe ha ir Bibliothek im Nachbarsdorf vo Haldan's Town. Denn, aus 14-jährige Teenie, gsehni plötzlech z schönste Meitschi, woni je gseh ha. Längi, wiissi Haar, graui Ouge wie e Sturm hinter ere Brüue mit fiinem, goudigem Rahme im härzigste Gsicht, wo me sech cha vorsteue.
Mi Brüetsch het mi widerbeläbt, aber bevor i e nächste Ahgriff ufe Grumpy hätt chönne starte, bini vom ne Stei troffe worde u grad wider abgläge. E witeri Vision vor Symera isch mr erschine. Für öppe e Wuche bini täglech i d Bibliothek, ha ar Theke es Buech usglehnt unds am Ändi vom Tag fertig gläse wider abgäh. Z wunderschöne Meitschi hinter dr Theke het gmeint, weni d Büecher ir Bibliothek lise, müess i se nid uslehne, das müessi nur, weni se us dr Bibliothek wett usenäh. Vouer Närvosität hani knapp es "Ah, ok..." usebracht u bi abzischet für hei.
Woni wider ufgwacht bi, isch das Mau dr Kaelan über mir gstande. I ha ihm dankt u mit mim nächste Axt-Schwung wider vou drnäbe ghoue bim Grumpy. Zum Glück het aber dr Alzun ändlech e vernichtende Schlag ufe Grumpy losglah. U när isch wider e Vision erschine. Z Meitschi mitm iisige Blick isch mittlerwile um die 18i gsi. Si isch mitm ne junge Ma in ähnlechem Auter gsi, em Solam. Är het ihri Iismacht für sich wöue u het se über Wuche hinwäg umgarnt, ihres Vertroue gwunne. Schlussändlech het är se zum ne Ritual überredt, wo ihri Macht uf ihn würd übertrage. Si het e Ühle namens Krix aus Fründin gha, wo em Solam gägenüber immer misstrouisch gsi isch. Är het z Ritual trotzdäm chönne dürefüere u d Macht vom iisige Meitschi becho. När hetr em Meitschi sis wahre Gsicht zeigt u d Ühle umbracht. D Ühle isch aber es magischs Wäse gsi. Ihri Macht isch i z Meitschi, wo sech i d Lüft erhobe het und e Fäderesturm losglah het. Die Fädere hei dr Solam u sini Follower umbracht.
Zrugg us dr Vision hei mr die letschte Momänte vom Grumpy erläbt, wo üs bätte het, em Schneeflittchen no e Brief z überreiche. Oh well...

Mir si ine Ruum mit Spiegle. Im ne Spiegu hani gseh, wie mi Vater no am Läbe gsi isch u di ganzi Familie am ne Füür grilliert het. Churz drufabe het sech z Biud gänderet. I ha mi allei im Spiegu gseh, eini vo mine Körperhäuftine häu lüchtend, die anderi dunku... Plötzlech hani e Stimm ghört: "Bahamut het zueglah, dass du verschleppt wirsch, dass di Körper veränderet worde isch. Nur Tiamat het drfür gsorgt, dass du bisch grettet worde u immer no läbsch. Trotzdäm huldigsch du immer no Bahamut, em fausche Gott."
Dr Kaelan het zersch gseh, wie dr Floki stouz isch gsi uf sini Bootsboukünst. Näre het är gseh, wie är e Boum gsi isch u sini Setzlinge um ihn ume verwelkt si, wüu är schiins nid gnue Hingab hätti.
Dr Alzun het mini Vision o gseh u mi gfragt, was es drmit uf sich heigi. Mir hei über Guet und Bös afah diskutiere. I ha probiert, mini innere Zwiifu vor ihm z verstecke. Aber mi Gloube a Bahamut isch zimli am Wanke im Momänt. E churze Blick uf Kryos het o zeigt, dass sech d Gravur wider zum Böse gwändet het. "Bahamut shall not lead your way. Tiamat shall lead you astray."
Mi Brüetsch het mr o nid würk gloubt.
Nach üsere Diskussion si d Spiegle verschwunde und e witere Kristall isch erschine. I ha ne mit mire Axt zerschlage. Mir hei e witeri Vision erläbt. E Hohepriester gseht z iisige Meitschi aus d Wahrheit u het e dunkle Kult für si ufboue. Tatsächlech het sech z Meitschi i sire Gloubenststätt niderglah. Dr Kult het sech geehrt gfühlt. Tage später isch e fremdi Person usghungeret u haub verdurstet ahcho u zämebroche. Z Meitschi het ne wöue rette, aber dr Hohepriester het das nid chönne zuelah, wüu si aus Vorbild vo sim böse Kult doch nüt Guets sött mache.

Somit hei mr itz Hoffnig, Wind, Stille und Zorn erledigt. Blibt no Tod. Erweckt nid grad Zueversicht.... Z Tor zum Tod het sech ämu göffnet. Ir Mitti vom Ruum hei mr e grösseri Version vo dene schwarze Kristalle gseh, wo pulsiert het. Hinde dran hets e Thron gha us Chnoche, Iis und schwarzem Kristall. Dert druf isch z puure Böse gsässe... Dr Kel'thuzad - oder, Momänt... die Kel'thuzad?
Kel'thuzad het dr Kampf mitm ne Blizzard initiiert.
Mir hei aui probiert, sowohl Kel'thuzad wie ou dr Kristall ahzgriife. Mir si immer wider in Iischäfige ihgschlosse worde, wo üs horrormässigi Visione gäh hei, wo mir aus Streuner Befähle vo Kel'thuzad hei müesse befolge. I ha bispiuswiis d Symera müesse umbringe.
Dr Kaelan het volle Pulle gäh i däm Kampf unds irgendwenn gschafft, dr Kristall z zerstöre. E witeri Vision vom iisige Meitschi isch erschine. Si het es Ritual vorbereitet, wo si sech säuber umbringt. Sie hets scho unzähligi Male versuecht, aber nie gschafft. Mit däm Ritual hets aber tatsächlech klappt. Wo ihre Geist ihre Liib verlah het, isch aber dä Körper widererwacht und het sech zu Kel'thuzad verwandlet. Kel'thuzad het sech erfreut, dass Aurils Härz itz ihm ghöri.
Nach dr Vision bini, wie scho so oft i mine Kämpf abegschlage worde. Kel'thuzad het mi i däm Zuestand glich nomau ahgriffe, u zwar mit Shadow Mourne. I ha vor mine Ouge au mini Momänte mit dr Symera gseh u när bini gstorbe.

....
....

Denn hani plötzlech e Vision gha. Mini Grossmueter, d Runara, het gseit, dass mi Brüetsch u i wichtig sige. Mir müesse d Wäut rette. Bevor öpper vo üs stärbi, würd si sech opfere. U när bini wider erwachet.
Vom Ihgang vom Ruum hani plötzlech Musig ghört. D Stimm vor Jessy isch ertönt u het Holleradio gsunge. Üsi andere Kollege si o erschine u z Lied het üs bardic Inspiration gäh.

Nach mire Nahtoderfahrig bini aber no nid ganz bi Sinne gsi u ha praktisch nüt troffe. Am Schluss het aber d Jessy dr Kel'thuzad entwaffnet und Shadow Mourne i d Luft gworfe. I bi ufgumpet u ha d Axt ir Luft packt und se ufe Kel'thuzad la abesacke. Ändlech hei mr dä Sack chönne besiege. Shadow Mourne het sech drufabe in Luft ufglöst. (Temp Insanity Lvl 0)

Wo mr dr Kel'thuzad besiegt gha hei, het sech unter em zerstörte Thron e Abgang eröffnet. Dr Alzun u i si dert abegstige u hei Schätz gfunde. Es het drü Truhe gha. Uf eire isch e Umhang gläge. Dä het dr Alzun gnoh. I ha stattdesse es Chetteli gnoh. Mir hei o no es pochends Härz im ne schwäbende Würfu gseh. Da isch mr i Sinn cho, wie ir einte Vision dr Kel'thuzad vo Aurils Härz gredt hett. Da d Auril nid dr best Ruef het, hei mr gfunde, mir zerstöre das Härz lieber. Das hei mr de o gmacht u när die drü Truhe untersuecht. Mir hei guet Goud gfunde, 8 Edusteine, vier Sidetüecher, e Brief u drü beschribeni Papierfetze.

## Brief

An den Hohen Herrn Kel'thuzad,
Diener des Vergessens, Beherrscher des Glases, Architekt des Endes –

Wie vereinbart, habe ich den letzten Wächter manipuliert. Arthas ist gebrochen, seine Krone leer, sein Wille zerschmettert. Ich habe ihn dort zurückgelassen, wo er nicht mehr regiert – aber für euch handeln kann.
Die Bewohner von Faceless Haven glauben, sie hätten noch Zeit. Doch die Forge schwächt sich, und ohne königlichen Widerstand wird Ragnarök sie endlich verschlingen. Ich werde meinen Platz auf dem Thron einnehmen, und Ihr werdet Euren Preis erhalten.
Wie Ihr mir rietet, habe ich mich an das Ritual gehalten: Das Blut des Gerechten, die Träne der Maid, und das Herz des Kindes – alles wurde gegeben.
Meine Hand bleibt Eure.
– Biryom Hallwinter
Zukünftiger König

## Papierfetze
### Fetze 1

Unbekannter Nekromant aus dem fernen Osten
„…mit der Asche meines Ordens biete ich Euch den Tod meiner Brüder. Lasst mich sprechen mit der Königin unter dem Eis, dass sie mich zum Wächter der Ewigen Dämmerung mache. Ich zahle jeden Preis…“

 
### Fetze 2

Eine gewisse „Lady Meridia“
„…meine Rivalin im Rat ist gefallen, wie Ihr es prophezeit habt. Doch nun sehe ich, was es kostet. Mein Körper ist kalt, mein Herz hohl. Ihr habt mir Macht gegeben – aber was bleibt von mir?“

 
### Fetze 3

Ein verzweifelter Hohepriester
„…wenn Ihr wirklich der seid, der das alte Lied vom Dunklen Frühling kennt, dann flehe ich Euch an: Holt meine Tochter zurück. Holt sie zurück aus dem Eis. Ich bezahle mit meiner Stimme, meiner Zeit, meiner Seele…“
